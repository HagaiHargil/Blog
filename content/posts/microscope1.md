+++
title = "מיקרוסקופיה - הקדמה (1)"
date = 2022-11-08
series = ["series-microscopy"]
draft = true
+++
<html dir="rtl" lang="he">

*זהו טקסט ראשון מתוך n המסביר על מיקרוסקופים ושיטות הדמיה מודרניות, בעיקר כאלו שנמצאים בשימוש במדעי המוח*

מיקרוסקופ הוא מכשיר שמאפשר לנו לראות עצמים קטנים בהגדלה משמעותית, והוא עושה זאת בעזרת *עדשות* (בד"כ). לא כל מכשיר שמגדיל עצמים ייקרא מיקרוסקופ – למצלמות יש "עדשות מגדילות", וטלסקופים מגדילים גם כן – אבל כשהכוונה היא להתבונן בעצמים קטנים (**מיקרו**סקופ) זה כנראה השם הנכון למכשיר הנכון.

בני האדם משתמשים בעדשות כבר מאות ואולי אלפי שנים, כתלוי בתשובה לשאלה "מהי עדשה?", אבל מיקרוסקופים הם המצאה של המאה ה- 17. עד אותו שלב, כשאנשים רצו לראות דברים קטנים הם השתמשו ב_זכוכית מגדלת_ (magnifying lens). זכוכית מגדלת היא הסוג הבסיסי ביותר של מיקרוסקופ – היא מגדילה מעט (בערך פי 3, תלוי בעדשה ובמרחק מהעצם), היא חייבת להיות כמעט צמודה גם לעין שלנו וגם לאובייקט ואם מסתכלים טוב רואים שהתמונה שהיא יוצרת קצת מעוותת.

## איך זכוכית מגדלת עובדת?

כשקרני אור עוברות בין חומרים שונים, נניח מאוויר לזכוכית ואז שוב לאוויר כמו במקרה של עדשות, הן _נשברות_ (refraction). השבירה הזו תיצור שינוי במראה של העצם עבור הצופים בצד השני של העדשה - העצם יכול לגדול, לקטון ואפילו להתהפך על ראשו, הכל כתלות במרחקים של כל אחד מהשחקנים. התחום שמנסה לתאר איך מתנהגות קרני האור ואיזו תמונה תתקבל נקרא **אופטיקה**, או ליתר דיוק אופטיקת קרניים, שהוא אולי הסוג הבסיסי ביותר של "מחקר" אופטי.

וויקיפדיה מראה שני ניסויים פשוטים שמסבירים את התנהגות קרני אור כשהן פוגשות עדשות מסוגים שונים:

{{< figure src="/images/microscope1/real_lens.png" caption="עדשה מרכזת (א) ומפזרת (ב)" >}}

העדשה המרכזת (א) ממקדת את כל הקרניים במרחק מסוים ממנה, ולמרחק זה נקרא מרחק המוקד של העדשה. שימו לב שקרני האור ממשיכות כרגיל לאחר המוקד, אין שום אינטראקציה מיוחדת בינהן. לעומתה, העדשה המפזרת דואגת שקרני האור לעולם לא ייפגשו לאחר שהן יצאו ממנה.

הדוגמאות האלו מרשימות, אך כדי להבין יותר מה קורה כאן ואיך זה קשור לזכוכית מגדלת אנחנו ניעזר בסימולציה של אופטיקת קרניים, כלומר תוכנה מיוחדת שמחשבת את התנהגות קרני האור הצפויה במפגש עם עצמים שונים. יש לא מעט סימולציות חינמיות באינטרנט, אבל כאן בחרתי להביא את התוצאות מהתוכנה שיצרו [באוניברסיטת קולורדו](https://phet.colorado.edu/sims/html/geometric-optics/latest/geometric-optics_en.html). הנה סימולציה שמראה את התנהגות קרני האור שיוצאות מעיפרון ועוברות בעדשה מרכזת (שימו לב - העצם האמיתי משמאל, והעין או המצלמה מימין):

{{< figure src="/images/microscope1/lens_basic.webp" caption="סימולציית עדשה מרכזת" >}}

כנהוג, הסימולציה מראה שלוש קרניים מרכזיות שיוצאות מקצה העיפרון - הקרניים שמגיעות לקצוות העדשה, והקרן שעוברת במרכזה. כל הקרניים שעוברות בנקודות אחרות בעדשה "נופלות" איפשהו בין שלושת הקרניים האלו, וכמובן שקרניים שיצאו מהעיפרון ולא פגעו בעדשה קיימות, אבל אינן מעניינו בסימולציה הזו. הסימולציה מראה לנו שכאשר מניחים עדשה מלוטשת מול עצם במרחק מסוים, מקבלים תמונה הפוכה של העצם בצידה השני של העדשה. לו היינו שמים מצלמה - או את העין שלו - במוקד העדשה מימין, התמונה שהייתה מתקבלת היא התמונה שהסימולציה מראה. ואכן, לפעמים מספרים שתינוקות רואים את העולם הפוך בשלבי החיים הראשונים שלהם. אני לא יודע אם זה נכון, אבל הסיבה שאולי זה כן נכון מונחת כאן לפנינו - העין היא עדשה ובתוכה מונחת הרשתית שקולטת את ה"תמונות" מהעולם החיצון הפוך, אבל מתישהו המוח לומד להפוך אותן.

אבל איך עדשה שכזו הופכת לזכוכית מגדלת? ניעזר שוב בסימולציה:

{{< figure src="/images/microscope1/magnifying_lens.webp" caption="עדשה מרכזת הופכת לזכוכית מגדלת" >}}

העין שלנו (שוב, מימין) רואה שינוי בגודל העיפרון בהתאם למרחק של העדשה ממנו. אבל באיזושהי נקודה, החל מהרגע בו העדשה חוצה את הנקודה הצהובה (מרחק המוקד של העדשה), מיקום התמונה מתהפך ועובר לשמאל. אנו קוראים לתמונה הזו _תמונה מדומה_, כיוון שקרני האור כבר לא מצטלבות בצד ימין של העדשה, אלא ממשיכות בקווים ישרים מתבדרים. אבל עין שתמצא מימין לעדשה "תחשוב" שלקרניים המתבדרות הללו יש _מוקד מדומה_ שנמצא משמאל לעדשה, והוא זה שיצר את התמונה. במילים אחרות, העיניים שלנו (אבל בעצם המוח) מדמיינות כאילו הקרניים ממשיכות דרך העדשה מימין לשמאל ונפגשות לא בחוד של העיפרון האמיתי, אלא בחוד של עיפרון מדומה שהפך פתאום לגדול הרבה יותר מהעיפרון המקורי.

נדגיש, ההגדלה הזו תקרה רק כאשר העצם שעליו אנו מביטים נמצא קרוב יותר ממרחק המוקד של העדשה, כלומר בין העדשה לבין הנקודה הצהובה. לכן כשאנו משתמשים בזכוכית מגדלת אנחנו מתקרבים מאוד לעצם - במציאות אנחנו מזיזים את העדשה (בד"כ), בעוד שבסימולציה הזזנו את העיפרון. זה גם מסביר מדוע העין שלנו צריכה להיות קרובה כל כך - קרני האור מתבדרות מהר מיד כשהן יוצאות מימין לעדשה, ואם לא "נתפוס" אותן מוקדם מספיק נוכל לקבל רק תמונה מאוד חלקית של העצם.

## סיכום

למדנו מעט על אופטיקת קרניים וראינו את ההשפעה שיש לעדשה על אור, ואיך היא יכולה ליצור תמונות אמיתיות או מדומות, קטנות או גדולות. אני ממליץ לכם [לבקר בסימולציה](https://phet.colorado.edu/sims/html/geometric-optics/latest/geometric-optics_en.html) ולשחק מעט עם העדשה והעצמים בעצמכם כדי לקבל מעט יותר אינטואיציה על הנושא. הפוסט הבא בסדרה ידון באותו הנושא רק מזווית טכנית-מתמטית, למעוניינים. מי שמעדיף או מעדיפה לדלג מוזמנים לפוסט השלישי.

[^1]: טכנית, אפשר להשתמש במראות במקום, אבל עוד נגיע לזה.
