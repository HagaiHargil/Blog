+++
title = "מיקרוסקופיה - הקדמה מתמטית (2)"
date = 2022-11-13
series = ["series-microscopy"]
draft = true
math = true
+++
<html dir="rtl" lang="he">

*זהו טקסט שני מתוך n המסביר על מיקרוסקופים ושיטות הדמיה מודרניות, בעיקר כאלו שנמצאים בשימוש במדעי המוח*

בפוסט הראשון הצגנו את המרכיבים הבסיסיים ביותר באופטיקה - עדשות והשפעתן על אור נראה. עתה ארצה לדון באותו הנושא רק ברמה המתמטית, כדי שה"טיפול" בנושא הזה יהיה מעמיק יותר, בהתבסס על הספר המצוין Fundamentals of Photonics של Saleh and Teich. אם העמקה מתמטית לא מרגישה נחוצה עבורכם, אתם מוזמנים לדלג לטקסט הבא בסדרה שמסביר בשפה פשוטה יחסית _מדוע_ עדשות עובדות כפי שהן עובדות. 

לאופטיקת קרניים, או _אופטיקה גיאומטרית_, יש מספר הנחות מוצא ("פוסטולטים") לגבי העולם. ההנחה הראשונה היא שאור מורכב מקרניים שניתנות לזיהוי כשהן פוגשות בגלאי, כמו מצלמה או הרשתית שבעין שלנו. ההנחה השנייה היא שכל תווך (חומר במובן הרחב של המילה, כי גם אוויר הוא תווך) שבו עוברות הקרניים ניתן לאפיון בעזרת _מקדם השבירה_ (refractive index) שלו, המסומן בד"כ באות $n$, וערכו $n>=1$. המקדם הזה גם מגדיר את מהירות האור בתווך הזה: $n = c_0/c$, כאשר $c_0$ היא מהירות האור בריק, כלומר בתווך שמקדם השבירה שלו הוא $n=1$. במילים אחרות, אור נע לאט יותר בתווך שאינו ריק בפקטור $n$. ההנחה השלישית, שאותה לא אפרט לעומק כרגע, היא שאור חייב לנוע בדרך הקצרה ביותר בתווך אחיד, וכיוון שדרך קצרה נוצרת כשנעים בקווים ישרים, האור נע בקו ישר בכל תווך (אחיד) שבו הוא עובר. 

## חוק סנל (Snell)

חוק סנל מתאר את התנהגות האור במעבר בין תווכים שונים. ככלל, כשקרני אור "רוצות" לעבור מתווך אחד - נניח, אוויר - לתווך שני - נניח, מים - חלק מהאור _יישבר_ (refraction) וייכנס לתוך התווך השני, וחלקו האחר _יוחזר_ (reflection) כאילו שפגע במראה. החוק המתמטי שמתאר את היחס הזה נקרא חוק סנל, והוא נראה ככה:

$$$
n_1\sin\theta_1 = n_2\sin\thetha_2
$$$

כאשר מקדמי השבירה $n_1, n_2$ מתארים את שני החומרים, והזוויות מתארות את זווית הכניסה לתווך הראשון וזווית היציאה בתווך השני:

{{< figure src="/images/microscope2/snell.png" caption="חוק סנל" >}}

שימו לב שלא מתואר **כמה** אור ייכנס לתוך המים וכמה יוחזר מהם, זה פשוט לא חישוב שניתן לעשות תחת חוקי האופטיקה הגיאומטרית. עוד אדגיש כאן שכל הקרניים נמצאות באותו המישור, כלומר התיאור של הקרניים בציור דו-מימדי כמו שציירתי למעלה הוא לא הפשטה - כל הקרניים אכן נשארות במישור של העמוד.

## עדשות

עדשה ניתנת לייצוג מתמטי שמתאר את התנהגותה בתנאי תאורה שונים בעזרת חוק סנל. הפרמטרים שמגדירים עדשה הם הרדיוסים שלה יחד עם עוביה:

{{< figure src="/images/microscope2/spherical_lens.png" caption="עדשה ספרית (מעגלית)" >}}

שימו לב שציר $z$, שהוא ציר התקדמות האור, מצביע שמאלה, מה שהופך את כיוון הרדיוס של המעגל השמאלי לשלילי לפי הקונוונציה המקובלת - הסימן הזה יהיה חשוב בנוסחאות הבאות שנפגוש. זוהי עדשה ספרית קמורה פעמיים (biconvex spherical lens) כיוון ששני המעגלים היוצרים אותה נחתכים זה עם זה. ישנן גם עדשות קעורות (concave) שמפזרות אור במקום למקד אותו, וראינו דוגמה לאחת מהן בפוסט הקודם.

כדי לראות איך הכניסה לתוך העדשה (או היציאה ממנה) משפיעים על קרן אור, ניעזר בחוק סנל אך נניח שכלל הזוויות קטנות, מה שמאפשר לנו לבצע את החילוף $\sin \theta \approx \theta$. כך ניתן לקבל את הביטוי הבא:

$$$
\theta_2 \approx \frac{n_1}{n_2}\theta_1 - \frac{n_2 - n_1}{n_2}\frac{y}{R}
$$$

כש- $y$ היא הנקודה שבה פגענו בעדשה (ראו ציור למטה) ו- $R$ הוא רדיוס המשטח בו אנו פוגעים.

כדי למדל מעבר של קרן אור בעדשה מההתחלה ועד הסוף, נשתמש בחוק סנל פעמיים. הפעם הראשונה היא הכניסה של קרן האור משמאל לתוך תווך העדשה. הקרן פוגעת בנקודה בגובה $y$ על פני העדשה, נשברת בזווית שנקבעת ע"י חוק סנל וממשיכה להתקדם, כפי שראינו במשוואה האחרונה. לאחר מכן היא מגיעה לקצה השני של העדשה, הפעם בגובה $y'$, ושוב נשברת לפי חוק סנל. זווית הכניסה בחישוב השני היא זווית היציאה של החישוב הראשון. זה חישוב מעט מתיש, אז הרבה פעמים נניח שמדובר בעדשה דקה (thin lens approximation), ואז נוכל להזניח את שינוי הגובה בתוך העדשה מה שיעלים את $y'$ וגם את החלפת הזוויות שתיארתי, וניוותר רק עם זווית כניסה אחת וזווית יציאה אחת. כשעושים זאת מקבלים:

$$$
\theta_2 = \theta_1 - \frac{y}{f}
$$$

כשאנו פוגשים כאן לראשונה את אורך המוקד של העדשה, $f$, שניתן ע"י הביטוי הבא:

$$$
\frac{1}{f} = (n-1)\left(\frac{1}{R_1} - \frac{1}{R_2}\right)
$$$

